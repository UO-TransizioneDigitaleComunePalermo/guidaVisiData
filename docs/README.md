---
hide: toc
title: VisiData, il coltellino svizzero per i dati, che probabilmente non conosci
---

# VisiData: il coltellino svizzero per i dati, che probabilmente non conosci

> **VisiData** è un fantastico strumento _open source_ per esplorare e manipolare dati. Mette insieme la chiarezza di un **foglio di calcolo**, con l'efficienza del **terminale** e la potenza di **Python**, in una _utility_ leggera in grado di gestire milioni di righe con facilità.

La presentazione ufficiale fa un'ottima sintesi, ma non evidenzia la cosa che mi ha colpito di più:  quella di [**Saul Pwanson**](http://saul.pw/) (il creatore di VisiData) è prima di ogni altra cosa una **grande idea**. Lo si capisce usandolo e spero che emerga anche dalle righe seguenti.

Per usarlo **non è necessario essere uno sviluppatore**; se si conosce un po' Python, sarà possibile usarlo in modo ancora più sorprendente.



## Perché usarlo

- È **rapido**, apre quasi istantaneamente file di diverse decine di **megabyte**;
- è **agile**, rende semplice la **ricerca**, il **filtraggio**, l'**ordinamento**,il _**join**_ e la ristrutturazione  di dati tabellari;
- consente di **avere in pochi passaggi** una **visione di insieme dei dataset** su cui si vuole lavorare;
- apre **molti** dei **formati** **tipici** di testo strutturato (csv, tsv,  xlsx , xls, json, xml, sqlite, shp, html, hdf5, xpt, sas7bdat, sav, dta)
- si utilizza **soltanto da tastiera**, ed è possibile dimenticarsi del mouse;
- è free ed _**open source**_.

Apprezzo molto la sua rapidità e come offra in modo agile una visione di insieme sui dati. Questo, affiancato all'utilizzo da tastiera, lo rende un prodotto che dà una marcia in più a chi lo usa.
